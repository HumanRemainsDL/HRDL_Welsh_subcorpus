AUR MEWN BEDD

Mewn tafarndy gwledig yn rhan uchaf sir Benfro, digwyddodd i ddau dorwr beddau gyfarfod a'u gilydd. Enwau y ddau dorwr beddau, yn ol iaith y wlad, oedd Wil Canan a Shoni Tre Hir. Torwr beddau yn mynwent capel y Bedyddwyr oedd Wil, a thorwr beddau yn mynwent Eglwys y Plwyf oedd Shoni. Ac ar ol cyfarch eu gilydd yn y fordd arferol y wlad, dechreuasant siarad am natur y gwaith yr oeddynt yn ei gyflawni, ac am y drafferth a'r pethau rhyfedd oeddynt yn ei weled wrth dori rhai beddau. Meddai Wil wrth Shoni, gyda phwysigrwydd y gwaith, "Rhyw le ofnadwy sydd i dori beddau yn ein mynwent ni. Mae yn hynod o wastad, yn gorwedd ar lan afon, yn llawn o gerig mawrion, ac yn eithriadol o wlyb. Pan fyddo claddu ar dywydd gwlyb iawn ynddi, a'r gwasanaeth dipyn yn faith ar lan y bedd, bydd y coffin yn nofio cyn dechreu cau arno. Hefyd, mynwent newydd i raddau yw ein mynwent ni, ac felly tir newydd yw pob bedd yr wyf yn ei dori. Hyd yma nid wyf fi wedi cael na gweled dim yn werth son am dano, ac nid wyf yn meddwl y bydd i mi na neb o'm holynwyr yn y ganghen hon o waith y ddaear, gael cymaint a gronyn o aur ac a garia gwybedyn ar ei gefn hyd y bedd diweddaf a dorir yn ein mynwent. Son am aur mewn bedd, yn wir, y man mwyaf anhebyg ar wyneb yr holl ddaear." "Wel," meddai Shoni yn dra difrifol, "mae ein mynwent ni yn hen iawnâ€”yn henach ganrifoedd lawer na'r un fynwent Ymneillduol yn Nghymru na Lloegr. Cafodd ein heglwys ni ei hadeiladu yn y seithfed ganrif, a chysegrwyd hi a'r fynwent i ryw Sant Gwyddelig o'r enw Colman, a byth oddiar hyny y mae ryw gymaint o gladdu ynddi. Mae pob modfedd ohoni yn cael ei feddiannu gan gyrph dynol. Yr wyf yn tori beddau ynddi yn awr er's dros ddeugain mlynedd, ac nid wyf hyd heddyw wedi tori yr un bedd heb ei fod yn llawn o esgyrn, a barnu oddiwrth faintioli rhai ohonynt, credaf fod preswylwyr ein plwyf yn yr hen amseroedd yn Anaciaid mewn maint. Yr wyf hefyd wedi gweled llawer o benglogau, a rhai ohonynt yn llawn dannedd, a gallem feddwl nad oedd ein cyndeidiau yn cael eu blino rhyw lawer gan y ddannodd. Cefais un penglog o ffurf wahanol i'r cyffredin, a gwnaeth y 'ffeiriad a minnau archwiliad arno, a chawsom er ein dirfawr syndod hoelen dair modfedd o hyd wedi ei gyru i mewn trwy goryn y pen, a'r rheithfarn unol oedd i'r truan gael ei lofruddio. Tuag ugain mlynedd yn ol, yr oeddwn yn tori bedd i amaethwr parchus, yn agos iawn i fur y ganghell. Fel yr oeddwn yn cloddio i lawr, deallais fod rhywun urddasol yn yr hen amseroedd wedi ei gladdu yn y fan. Tarawais ar goffin, ond yr oedd mor frau fel yr aeth yn ddarnau. Wrth godi y malurion i fyny, gwelais ddau ddarn, tebyg i ddwy geiniog. Ymeflais ynddynt, ac ar ol ei rhwbio am ychydig gyda gro rhwng fy nwylaw, deallais mai dau ddarn o arian oeddynt. Gwnaethum y darganfyddiad yn hysbys i'r 'ffeiriad, a gwnaeth ef ddarganfyddiad ychwanegol arnynt, a chafodd allan mai dau ddarn o arian oeddynt, o amser Harri'r Wythfed, a chefais chweigen ganddo am danynt, a'm barn gydwybodol i ydyw fod llawer o arian ag aur yn yr hen amseroedd wedi eu claddu gyda'r meirw." "Wel," meddai Wil wrth Shoni, "a glywaist ti erioed fod aur wedi ei gael mewn bedd?" "Do," meddai Shoni, "a chlywais hefyd fod un dyn wedi cael ffortiwn iddo ei hun wrth dori bedd. Cofia di, Wil, mae lwc yn bosibl hyd yn nod mewn tori beddau. A chofia di hefyd mai bedd ydyw yr unig beth ar wyneb y ddaear nas gellir ei enwi, cyn ei dori." "Pa le," gofvnai Wil yn bur synedig, "y digwyddodd y fath beth?" "Adroddaf i ti nawr," meddai Shoni, "yr hanes fel y gwelais ef flynyddau yn ol yn yr "Herald Cymraeg." Yn Califfornia, yn y flwyddyn 1852, aeth dau ddyn o'r enwau Martin a Flower i'r mynyddoedd i chwilio am aur. Ar ol cloddio yn galed a diwyd mewn gwahanol fanau am rai misoedd, ond yn hollol aflwyddiannus, penderfynasant gynnyg mewn un man arall cyn rhoddi yr anturiaeth i fyny, ac ar ol gweithio yn galed ddydd a nos braidd, ac mewn prinder bara am dros dair wythnos, methasant a chael ond ychydig iawn o aur. Syrthiodd Flower yn aberth i galedwaith a newyn, a bu farw yn mhen dau ddiwrnod. Yn hytrach na gadael ei gorph fel celain ar y maes, y mae Martin, er mor flinedig, gwan, ac hiraethlon, yn penderfynu tori bedd i'w gyfaill. Pan wedi tori y bedd i'r dyfnder o bedair troedfedd, cafodd delpyn o aur yn pwyso 157 pwys a 6 wns, a gwerthodd ef am y swm o 7254 o bunnau. Dyna i, ti ffortiwn wrth dori bedd, onide?" "Ie, yn wir; ie, yn wir. Wyddost ti beth, Shoni, mae yn sicr i ti fod torwyr beddau yn Klondyke yn ei gwneyd hi yn llawn cystal a miners, oblegid y mae gwelyau yr afonydd a'r ddaear yn llawn o aur yno." "Wyddost ti beth welai i yn yr hanes yna ydyw ei bod yn beth posibl, gyda diwydrwydd, i ddyn trwy bob galwedigaeth, i enill cyfoeth, ac yn ben ar y mater, dyma eiriau y doethaf o ddynion, 'Llaw y diwyd a gyfoethoga.'"										