AD-GLADDIAD ABRAHAM LINCOLN.
Dydd Iau, Ebrill 14, ad-gladdwyd yr hyn oedd farwol o'r anfarwol Abraham Lincoln. Ebrill 15, 1865, dwy flynedd ar hugain yn ol, bradlofruddiwyd Lincoln gan Booth. Eneiniwyd ei gorff o dan gyfarwyddiad y Llywodraeth, ac yn yr amser penodol, claddwyd ef yn Springfield, Illinois. Ni chafodd neb y fath angladd na chynifer o alarwyr. Cydwylai y byd wrth ei arch, ac yr oedd man fechan ei fedd yn anwyl gan filiynau. Eto, er mor gysegredig oedd y bedd a'i gynwys, ac er fod angylion Duw yn gwylio llwch yr anwyl Lincoln, gwnaeth ellyllon ymgais tua naw mlynedd yn ol i ysbeilio y bedd o gorff anwyl-ddyn y wlad, a buont agos iawn a llwyddo. Bu yr ymgais aflwyddianus i ladrata y corff yn foddion i'r Gymdeithas Goffadwriaethol i'w gladdu mewn lle dirgel, ac, fel bedd Moses, ni wyddai neb pa le yr oedd ond ychydig gyfeillion a gadwent wyliadwriaeth parhaus arno. Dadenhuddwyd y corff dydd Iau diweddaf, a dadorchuddiwyd ef i olwg y rhai oeddynt bresenol. Yr oedd y gweddillion mewn sefyllfa o gadwraeth dda, ac yr oedd yn hawdd adnabod gwyneb yr ymadawedig. Yna ad-gladdwyd Abraham Lincoln yn y man y gorphwys o hyn allan hyd udganiad y 'corn mingorn mawr.' Sicrhawyd y bedd mor gadarn, fel nad yw yn bosibl i ysbeilwyr cythreulig aflonyddu llwch anwyl-ddyn y genedl Americanaidd mwyach. Gosodwyd yr arch a gynwysai y gweddillion mewn arch newydd hardd o goed walnut, wedi ei arwisgo Ã¢ phlwm chwarter modfedd o drwch, yr hwn a osodir eilwaith mewn arch arall o goed pinwydd. Gosodwyd y gweddillion mewn cuddgell gref, o dan feddadail prydferth, yn mhrifddinas Talaeth Illinois. Er wedi ei gladdu allan o'n golwg, erys gyda ni yn ei weithredoedd. Tra bydd seren ar ein baner, a thra bydd dyn yn ein gwlad yn anwylo rhyddid a chydraddoldeb, anwylir coffadwriaeth Lincoln. Llygra amser ei gorff, ond ni lygrir ei enw da, ei goffadwriaeth, na'i weithred anfarwol o 'ddatod rhwymau caethiwed' gan amser na thragywyddoldeb.