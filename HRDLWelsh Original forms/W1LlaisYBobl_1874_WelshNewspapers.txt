CLADDU PEDAIR AR BYMTHEG O BRIDDFEINi.
Os ydyw darganfyddiadau seryddol yn ymddyrchafu, a gwybodaethau daearegawl yn dyfnhau, y mae dyfeisiau ac ystrywiau drygionus yn ymhyfhau hefyd. Clywsom ddywedyd gan y rhai gynt, i garcas rhai cwn a chathod hynod gael eu dodi mewn eirch o goed, a'u claddu mewn beddau, ac i gofadeiladau drudfawr gael eu codi uwchben man eu gorweddfa. Yr oedd rhyw linellau o ffyddlondeb a chywreinrwydd ag a ddynodai fywyd y trangcedigion hyn, yn gwneyd i'w perchennogion deimlo colled ar eu hol, a hiraeth yn yr adgof am danynt. Ond beth mewn nifer o briddfeini (bricks) a dynnai ddagrau gloewon o ffenestri calon y meddyg Uhling, yn Brooklyn, y dydd o'r blaen, wrth eu hebrwng i'r gladdfa ? Gadawn i'r casgliad canlynol o'r hanes roddi attebiad.
Ymddengys fod Uhling, (yr hwn sydd o deulu Hungaraidd anrhydeddus), yn briod gyda boneddiges llawer hyn mewn dyddiau nag ef ond iddo gael trwydded ganddi i briodi menyw arall ieuengach a mwy dymunol yr olwg, os ewyllysiai; cymmaint a ofynai hi fel ad-daliad oedd, cael cartref gweddol gysurus ar ei gost. Cymmerodd y doctor fantais ar haelioni a chymwynasgarwch ei briod, a syrthiodd mewn cariad â mun ieuangc brydweddol o'r enw Louisa Germs. Tybir oddiwrth y gweithrediadau dilynol, fod y ddau yn lled dlodaidd eu hamgylchiadau, ond yn gyfartal o ran ystryw i greu moddion ag a ddygai arian iddynt. Un diwrnod cawn y doctor yn Swyddfa Yswiriol "Y Masnachwyr," yn Efrog Newydd, yn gwneyd trefniadau i yswirio bywyd Louisa ac yntau yn gyttunol (jointly) am ddeng mil o ddoleri. Mewn atebiad i ymholiad swyddogol, dywedai fod Louisa ac yntau ar fin priodi, ac felly yn awyddus yn fuan i barottoi ar gyfer y dyfodol. Gan nad peth newydd dan haul ydoedd hyn, cyd-syniwyd a'r cais, gyda'r dealltwriaeth fod meddyg y Cwmni i wneyd examination arnynt. Ni fu yr oruchwyliaeth hon yn un rhwystr ar eu ffordd, eithr yn hytrach yn rhwyddineb a symbyliad, canys cafwyd y ddau ymgeisydd yn meddu ar gyflawn iechyd a chryfder. Talwyd swm yr yswirdeb (policy) – pedwar cant o ddoleri – yn y cyfamser, a rhestrwyd yr enwau yn gyfreithlon ar lyfrau y Cwmni.
Un noson yn ddiweddar — ychydig wythnosau wedi cwblhad y trefniadau blaenorol - gwysiwyd boneddwr i wyddfod Llywydd y Cwmni Yswiriol, yr hwn (y llywydd) ar y pryd (wedi nos) oedd yn eistedd mewn cadair freichiau yn un o ystafelloedd ei breswylfod. Gan mai gwan oedd goleuni y nwy ar y pryd, nid hawdd oedd gwneyd allan bersonnoliaeth yr ymwelydd. Pa fodd bynag gwnaeth ei hun yn hysbys gyda llais crynedig a hiraethus, gan sychu ei ddagrau — rhwbio ei lygaid o leiaf - gyda chadach poced claerwyn, a dywedodd mai ei neges oedd gwneyd yn hysbys farwolaeth Louisa Germs. Erbyn hyn teimla'r llywydd fod yn bryd iddo yntau rwbio llygaid ac, ymddadebru, a rhoddi'r nwy ar lawn gwaith i oleuo. Ni chanfyddodd ar ruddiau Uhling — efe oedd yr ymwelydd - gymaint a deigryn yn ymdreiglo, nac olion rhai wedi sychu! Etto dodwyd yn ei law ysgrifdyst (certificate) yn sicrhau y ffaith, ac achos marwolaeth y fenyw. Amheuodd y llywydd ar unwaith nad oedd pob peth yn iawn, a gwnaed ymchwiliad ebrwydd a thrylwyr, yr hwn a derfynodd mewn profion digonol, fod Uhling, Louisa, ac ereill, wedi bod yn euog o geisio hudladratta y deng mil doleri, mewn dull diail o feiddgar a rhyfygus.
Dechreuwyd dynoethi y twyll trwy brofi mai Doctor Uhling ei hun oedd wedi llawnodi yr ysgrif-dyst! Cafwyd allan hefyd nad oedd y par wedi priodi, am ba herwydd buasent yn cael trafferth mawr i godi yr arian. Dylasem ddweyd yn gynt, i Louisa fod yn wael iawn — ymddangosai felly hyd yn nod i feddygon, pa fodd bynag - canys malai ewyn yn enbyd, ac edrychai yn orphwyllog. Pan hysbyswyd ei bod wedi marw, (i ryw ddau neu dri o adnabyddiaeth y Doctor), ni chymmerent arnynt ryfeddu. Anfonwyd am y trefnwr angladdau, cafwyd coffin, cerfiwyd yr enw a'r oed arno, dodwyd y corph i mewn, aethpwyd i'r gladdfa, cynnaliwyd y gwasanaeth difrifol, claddwyd, a llanwyd y bedd i fyny. Gwaith nesaf goruchwyliwr yr Yswiriant ydoedd cael caniattad i ddadgladdu y marw, yr hyn a gaed. Daethpwyd a'r arch i'r morgue, ac yn mhresennoldeb awdurdodau meddygol a gwladol codwyd cauad y coffin, ac O! y fath syndod a lanwai yr oll o honynt pan welsant mai pedair-ar-bymtheg o bridd-feini, ac nid Louisa Germs, oedd wedi marw a chael ei chladdu! Bu cryn benbleth wedy'n i gael allan pa un a oedd Louisa yn farw ynte yn fyw – ydoedd Uhling wedi ei llofruddio - wedi ei chodi o'i harch, a'i chladdu mewn lle dirgel? Wedi ymchwiliad cyfrwys caed allan ymguddle yr hud-leidr, cymmerwyd ef, ynnghyda'i wraig, a'r undertaker, i'r ddalfa, ac wedi hyny caed o hyd i, a daliwyd Louisa Germs, arwres y ddrama ffug-farwol! Ac y mae y teulu direidus hyn bellach o flaen eu gwell, yn disgwyl gwg y gyfraith. Addefodd Louisa y fradwriaeth, ac adroddodd yn chwerthingar mor hynod y teimlai pan ddodwyd hi yn fyw mewn arch. Pa ryfedd iddi ymddangos fel yn ewynu o gylch ei safn, pan yr oedd Uhling wedi gwneyd iddi gnoi sebon ? O ddyn, beth nesaf ? Rhy wir yw yr hen air, "gwreiddyn pob drwg yw ariangarwch." –– Y Drych.										