3. Pe llosgid cyrff y meirw, rhoddid cyfle ychwanegol i ddrwgweithredwyr ddianc yn ddigosp. -Ychydig flynyddau yn ol, gwenwynodd gwraig yn Durham amryw o'i pherthynasau. Wedi iddi wenwyno y seithfed, drwgdybiwyd hi. Cawd caniatad o'r Swyddfa Gartrefol i agor eu beddau. Archwiliwyd eu cyrff, a chafwyd rhyw gymmaint o wenwyn yn mhob un o honynt. Gosodwyd y wiber felldithiol ar ei phrawf; ac wedi i'r rheithwyr ei dwyn i fewn yn euog, dedfrydwyd hi i'r grogbren. Pe byddai y cyrff yn yr achosion yna wedi cael eu llosgi, anmhosibl fyddai cael allan ddyfnder euogrwydd, a helaethrwydd cythreuldeb, y fileines ddideimlad. Y mae y rheswm hwn, pe na byddai genym un arall, yn ddigon dros ymwrthod yn hollol a'r drefn o losgi gweddillion marwol ysbrydion annghorfforedig. Ond y mae genym resymau ereill.